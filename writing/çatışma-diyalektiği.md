# Çatışma Diyalektiği

*Jan 4, 2014*

Yeryüzü bir çatışma alanıdır. Dünya, yağmura ve ateşe olduğu kadar isyan ve mücadeleye de doğurgandır.

İsyan edenlerin hikayesi, tanık oldukları adaletin, toprağın, emeğin ve hasatın en gerçek halini anlatmalarıyla başlar.

Dayanağı bilinç, sezgi ve düş gücü olan düşünceler, ifade ve eylemlere dönüşerek çatışmalara yol açar.

Her çatışma, bireyler ve gruplar, kuvvet ve şiddet ölçeklerine göre birbirinden ayrılır. Her çatışma, kendi ölçeğindeki bir yolculuğun kilometre taşıdır.

Çatışmalar orkestralar arasında gerçekleşir. Enstrümanların çeşitliliği, şiddeti ve sürati, koronun çatışmaya tanıklık edenlere anlattıkları, seçtikleri kelimeler ve hissettirdikleri, kuşakların yüzyıllarca birbirine aktaracakları hikayelere dönüşür.

İnsanın yolculuğu, farklı ölçeklerdeki çatışmalara dahil olma yolculuğudur.

Kral ve kardinal çekişmelerinden işçi-sermaye sınıflarının, kadınların özgürlük mücadelesine, pek çok örnekte çatışmaların diyalektik evrimine rastlarız. Enstrümanların, kelime dağarcıklarının ve uygulanan kuvvetlerin bir anda ters-yüz olduğuna şahit oluruz.

Çatışma diyalektiğini anlamak, bize bu değişimi doğru ölçekle yargılamamızı, görüş alanımızı genişletmemizi daha iyi ele almamızı sağlar. Çoğu zaman bize sempatik ve idealist görünen akımların esasında diyalektik açıdan sürdürülebilir olmadığı, tarihsel eğilimin aksi yönüne kürek çektiği, şans eseri hayatta kaldığında büyük çapta bir felaketi doğurabileceğini görmemizi sağlaması gibi oldukça pratik faydaları vardır.

Çatışma diyalektiği bir satranç notasyonudur.

Bu notasyonla hayatın pek çok çatışmasını ifade edebiliriz. Toprak dağılımından insan haklarına, pek çok yerel ve küresel çatışmadan, en mikro ölçekteki çekişmelere, pek çok çatışma bu notasyon ile bilimsel olarak ifade edilebilir ve hadiseye dahil olan figürlerin yaptıkları hamleler, büyük resimdeki pozisyonları, bir haritada işaret edilir gibi isabetle belirlenebilir.

Çatışmalar, dünyanın, katettiği doğrusal yol, toplumların bağışıklık sistemidir.

Geçmiş ve geleceğin güzergahıdır.

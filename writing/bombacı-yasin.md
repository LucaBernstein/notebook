# Bombacı Yasin

Yasin’i 6 yaşından beri tanırım. Anaokulunda annesi öğle yemeği getirmeyen üç çocuktan ikisiydik. Oyun oynayan değil, oyun bozan taraftık. Renkleri, sayıları öğrenmek yerine küfür öğrenmeyi yeğlerdik. Yasin’in saçları belli aralıklarla 3 numaraya vurulurdu. Burnu aktığında silmezdi, soğuktan donarak kurumuş bir sümük izi kalırdı burun delikleri ve dudağı arasında.

İlkokula devam ettik. Yasin’in inşaat ustası olan babası, üzerine harfiyat dökülerek öldürüldü. Haberin yayıldığı gece evdeydik, bir ara yanıp yanmadığını kontrol ettiğim sobanın dibine attığımız yapraklar birden alevlenip kaşlarımı ve kirpiklerimi yakmıştı. Ertesi gün kaşları yanmış bir yüzle dinliyordum olayın detaylarını. Birkaç ay sonra Yasin’in büyük ağabeyinin robot resimleri kaymakamlığın önüne basıldı. Şehrin kaymakamını ve saygın bir müteahhitini temizlemişti. Bombacı Rıdvan derlerdi, 13 yıl boyunca kimse izini bulamadı.

13 Yıllık zaman diliminde, aşağı yukarı 200 halı saha maçı yaptık.

Yasin iyi bir forvetti. Genellikle sol kanattan yaptığım muz ortaların her birini değerlendirirdi.

Erkenden iki gol bulduk o akşam, sahaya iyi yayıldığımız için fazla yorulmadan oyunu kontrol ediyorduk. Kumaş pantolon ve iskarpinle oynayan kalecimiz bir yandan telefonuyla mesaj yazıyor, bir yandan da sigara içiyordu.

Halı saha maçları, elektrikler gitmediği müddetçe pek yarıda kesilmez. Maçın ortasında 40-50 yaşlarındaki bir grup adamın ellerinde döner bıçağı ve talaş sopalarıyla sahaya girmesi ise görülmüş şey değildir.

Bıyıklı, göbekli ve siyah deri ceketli bir adam, sahanın öte yanındaki Yasin’e doğru koşarken nefes nefese kalmıştı bile. Ağır bir Mikasa futbol topunu mümkün olduğunca uzağa ve yukarıya vurmak için kullandığım güçle, taşaklarına sert bir tekme attım. Halı sahada adam kıstırmak iyi bir fikirdi, 16 kişinin arasına öylece dalmak, öfkeyle kalkarken yapılan bir fizibilite hatasıydı.

Bir yandan banyoda kesilen ayağıma ve alnıma su tutuyor, öte yandan da küvetin sağına soluna bulaşan kanları temizliyordum. Yasin bir motorla Finike’ye doğru yola çıkmıştı gecenin o saatinde.

Üstümü giyinip yola çıktım.

Bir portakal kamyonetinin arkasında, genellikle çevirme olmayan Kaş — Demre yolu üzerinden Finike’ye gidiyorduk. Kaputaş’ta mola verdik. Güneş doğana kadar kart oynadık, duş alamayan arkadaşlar suya girip çıktı.

Birkaç saat sonra Finike haline, Yasin’in ağabeyi Rıdvan’ın ofisine vardık.


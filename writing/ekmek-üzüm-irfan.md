# Ekmek, Üzüm, İrfan

*Feb 10, 2014*

İhtiyar ruhlu bi grup Finike milisi, ceplerinde kalan son Samsun 216 paketini karanfilli kaçak çayla bitirmek istemişler ziyaret ettikleri cemevinin önündeki zeytinlikte. Şeyh Üftade ve Ali Şeriati ile başlayan yarenliği, Dennis Brown’dan Çehov’un hikayelerine, Paris’in yeraltı tünellerinden anonim Japon haikularına kadar yürütmüşler.

İçerde semah dönülürken, ekmek ve siyah üzüm yeyip, hamakta sallanmışlar. Bu sıra içlerinden ikisi, büyüteçle komşu gezegenleri bulmaya çalışıyormuş. İrfan sahibi olan bir diğeri çıplak gözle satürnü ayırt edince, Finike’de bi portakal bahçesinden Demre — Akbel sahilyoluna doğru başlayan yolculuk, kurak coğrafyalardan birine sürgün edilmiş meşhur bir staretzin huzuruna çıkana dek sürmüş. Tesbih hediye ettikleri staretzin emriyle, su bulamayan yorgun flamingoların topluca öldüğü çöllere yürümüşler.

Su ihtiyaçlarını yoldaşlık kurdukları Bushmen kabilelerinin öğrettiği gibi, toprağın altındaki yaban hıyarlarının kökünü emerek karşılamışlar. Ve günlerce çalışarak kazdıkları su kuyuların tamamını, staretzin emrettiği gibi kayalarla çevirip, bir damlasına dokunmadan flamingolara terketmişler.

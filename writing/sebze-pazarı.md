# Sebze Pazarı

*Feb 10, 2014*

Yağmurlu, soğuk bir gün sebze pazarına gitmek, hiç hesapta olmayan duygular doğurabilir. Bu sabah bisikletimle evimden 3 blok ilerdeki Farmer’s Market’a yaklaşırken, yıllar önce annemin hasta olduğu bir gün sebze pazarına gittiğimi hatırladım.

O zaman lise sondaydım, ÖSS sınavını, hiç hazırlanmamanın, barajı bile geçemeyecek olmanın verdiği huzurla bekliyordum. Endüstri Meslek Lisesi yarışmayı değil mağlubiyeti kabullenmeyi öğretir, bizim zamanımızda öyleydi. Dayakçı, tacizci, ayyaş lise öğretmenlerinin sürgün yeriydi bizim okul. Ve ben de hiçbir hayali olmayan, hiçbir boktan anlamayan, aklı ve duyguları allak bullak dümdüz bir liseliydim.

Unutmayıp bir kenara koyduklarım vardı elbette. O gün sebze pazarında ister istemez gözlemlediklerim gibi. Bozkırın sert ayazı, kadın çoçuk dinlemeden herkese aynı merhametsizlikle saldırıyordu. Ve o soğukta, pazar çantalarını doldurmaya çalışan analar, TOMA’ya, biber gazına direnir gibi direniyordu bozkır ayazına.

Alınacaklar listesini çabucak tamamlayıp koşar adım eve dönmek niyetindeydim. Listedeki herşeyi aldım, geriye tek bir sebze kaldı bulamadığım, karşıya geçiyorum yok, geri gidiyorum yok, ilerdeki sokağa giriyorum yine yok. Hangi sebzeydi hatırlayamadım şimdi, ama ararken pazarı baştan en sona yürüdüğümü hatırlıyorum.

O gün orada yürürken, daha önce sınıfsal bir topluluk olarak tasavvur etmediğim kalabalığı farkettim; yoksul, emekçi ailelerinin anaları… Büyük çoğunluğunun paltosu ve ayakkabısı yoktu, acımasız, sert ayazdan kendilerini incecik bol hırkalarla, yeleklerle ve terliklerle korumaya çalışıyorlardı.

Ve işçi hanelerindeki pek çok ana gibi, başörtülülerdi. Sessizce yürüyorlardı. Pazarcıların gürültüsünün arka planında, soğuğa direnen kadınların terlik ve ayakkabılarından çıkan sesler duyuluyordu dikkatle dinleyince.

İki kat çorapların üzerine giyilmiş terlikler, küçük çakıl taşlarına çarpıyordu. Bugün gibi hatırlıyorum o soğuk kış günü, neredeyse tamamen kopmak üzere olan yırtık terliğiyle yürüyen kadını.

Kim olduklarını biliyordum; aslında çalışan ama çalıştıkları kabul edilmeyen, aşağılanan ve ezilen, “zaten en iyi yaptıkları iş bu” algısı oluşturularak köleleştirmeye çalışılan emekçilerdi. Sırtını ne devlete, ne bir şirkete, hiçbir yere yaslamamış, akşam aynı tastan yiyecekleri çorba, nohut, pilav için alınteri akıtmaktan başka sistemle hukuku olmayan, tertemiz emekçi analardı. Komşu teyzeler, mahalleden, okuldan arkadaşlarımın analarıydı. Aç olduğu için dersin ortasında ağlamaya başlayan sınıf arkadaşımın, babası üzerine harfiyat dökülerek öldürülmüş, ama hiçbir zaman cinayet denilmemiş, okula giydiği pantolon gömleğinden başka giyecek hiçbir şeyi olmayan sıra arkadaşımın analarıydı.

Hayat, bir şirkette veya devlet dairesinde sayısal bir değere dönüşebilenlere hayat; geri kalanlara ise yokluğun, eziyetin, hiç sayılmanın, aşağılanmanın, başörtüsünden ötürü “bunu şöyle bağla veya çık git” diye kovulmanın, tepeden bakılmanın vazifeleştiği bir kahpelik rafinerisidir aynı hayat.

Ve daha sonraları, annem iyileştiğinde de gitmeye devam ettim pazara. Alacaklarımı hemen değil, bütün pazarı yürüyerek, konuşarak, bakarak aldım. O günden bugüne, sessizce bozkır ayazına direnerek yürüyen kadınları ve akşam üzeri pazar toplandıktan sonra yere düşen sebzeleri toplamaya gelenleri düşündüm durdum.

26, 27'ye doğru yol alıyorum, hayatıma eklenen her yeni yıl bu düşünceleri bir öncekinden devraldı. Zaman öfkemin yatışmasını değil, gözlem ve duygularımı daha iyi anlamamı, onları zihnimde daha net bir yere oturtmamı sağladı. Gönlüm esas komşularını, esas dostlarını ve esas dava arkadaşlarını, esas tarafını ilan etti kendi kendine, ve bir intikam, bir namus borcu olarak yazdı kenara.

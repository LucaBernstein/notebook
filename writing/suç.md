# Suç

Bir polis arabasının arkasında, ters kelepçelenmiş, sakince oturuyordum. Vakit gece 2'yi geçmişti. Yakalandıktan sonra ceplerimden alınan telefonum, cüzdanım, sigara ve kağıtlardaydı aklım. Konuşmam lazımdı, ama konuşamıyordum. Kaçarken nefesimi tükettiğim için mi, yoksa yakalandığım an içine düştüğüm “nerden baksan 1.5 — 2 yıl verirler” hissinin korkunç gelmesinden mi bilmiyorum; konuşamıyordum. Dudaklarım hiç olmadığı kadar kuruydu, dilim de öyle.

Aynı yıl içinde ikinci kez benzer bir hadiseyle karşı karşıyaydım; ilk hadisede vakit gece değil gündüzdü, ve kırın ortasındaydım.

Bu kez olay gecenin bir yarısı, bir kentin merkezinde, polis karakolundan birkaç yüz metre ileride vuku buluyordu. Kaçmayı tercih ettim. Ara sokaklara girip, ciğerlerimi saran acıya aldırmadan koştum.

Sabah ezanında uluyan köpeklerin sesi yankılanıyordu kulağımda. Gözüm karanlıktan neresi olduğunu kestiremediğim sokaklarda ve arabanın ön tarafında birbiriyle konuşan polislerdeydi.

Konuşsam siklenmeyeceğim malumdu, lakin o çaresizlik hali içinde nereye götürüldüğümü sormak istiyordum. Ağır ağır ilerliyordu polis arabası.

Karakolun bahçesinde beklemeye başladık. Ceketim alınmıştı, üzerimde soğuğa karşı gelemeyen bir oduncu gömleği kalmıştı sadece. Yanımda ise üzerinde beyaz atletinden başka hiçbir şey olmayan esmer bir adam oturuyordu. İkimiz de vücudumuza çarpan rüzgardan ve bileklerimizi kesen kelepçelerden kurtulacağımız prosedürün bir an önce başlamasını bekliyorduk.

Çıplak arama yapıldı. Tekrar kelepçelenip, halıfleks kaplı geniş ve bomboş bir odaya kapatıldım bir grup tutukluyla beraber. Hepimize bir poşet içinde dosyalarımız verildi, ranzaların olduğu bölüme aktarıldık.

Evinde eroin pişiren bir adamla, bir restoran işletmecisiyle ve bir oto hırsızıyla tanıştım içeride. Oto hırsızı uykuya daldığında konuşuyordu, bir defa aniden uyanıp ayakkabısını fırlatmıştı.

Yemek yemediğim için uyuyamadım da. Ağır hareketlerle debeleniyordum buz gibi hapishane ranzasının üst katında uyumaya çalışırken. Ve nihayet adımın seslenildiğini duydum, bu yakayı kurtardığım anlamına geliyordu. Birkaç gün sonra açılacak olan dava da ilk duruşmada düşecekti.

Eşyalarımı alıp hapishanenin içinde yürümeye başladım. Kelepçesiz, istediğim yöne, istediğim kıyafetlerle, istediğim süratle yürüyordum. Ayda yürüyen bir astronot gibi hissediyor bir yanın, diğer yanınsa Usain Bolt.

Bir kapıya doğru yürüdüğümden emindim ama çıktığımda şehrin neresinde olacağım hakkında hiçbir fikrim yoktu.

Dışarı çıkınca gökyüzüne baktım önce. Karanlıktı, ama şehirdeki ışık kirliliğinden pek yıldız görünmüyordu. Demek ki pek ıssız bir yerde değildim. Sağa mı, sola mı, yoksa karşıya mı yürümem gerektiğine karar veremedim birkaç dakika.

Oturacak bir yer bulup, burun deliklerimden giren havanın lezzetini düşündüm. Sonra bir sigara yakıp ne yöne yürümem gerektiğini düşünmeye başladım. Arkadaşlarımla buluştum. Şaşıranlar ve şaşırmayanlar olarak ikiye ayrıldılar. Yemek yedim. Herşeyi rafa kaldırdım. Suç, özgürlük ve masumiyet üzerine aklıma gelen düşüncelerin tamamından arındım, yatağımın etrafında yanık kibrit çöpleri ve viski şişeleri birikti.

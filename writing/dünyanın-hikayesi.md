# Dünyanın Hikayesi

*Sep 26, 2013*

Dünyanın çok sıkı bir hikayesi olmalı. Oradan oraya savrulan, düşen, sıyırıp geçen göktaşları, güneş tutulması, bir yandan patlayan volkanlar… Bi dinleme şansımız olsa, nedir dünyada dönen bunca olay? Kim nasıl başlattı bu güneşin etrafında dönme işini? Dünyayı rakı masasına davet etmenin yolu yok mudur? Fizik kanunlarından pek anlamıyorum, eğer dünyanın gelmesi mümkün değilse, bizzat Allah da olur. Ama önce Allah’ın binyıllardır nerede olduğunu, kendisine nasıl ulaşacağımızı bulmamız gerek.

Çok sıkı bir hikayesi olmalı dünyanın ve Allah’ın. Bir o kadar da değerli, yaşayan hiçkimsenin bilemeyeceği kadar.

Hadi benim gibi mülhidlere sırt çevirdi, dua eden onca insana da, bir küçük işaret dahi göndermiyor.

Demek ki ne inananlar, ne inanmayanlar Tanrı’nın umrunda dahi değil. Zaten benim bile ruhumu okşamayan ibadetlerin Tanrı’nın ruhunu okşayacağını hiç zannetmiyorum. Dişini fırçalamayan, namazda boğazına doğru geğiren bir sürü yaşlı adamın arasında Allah’ın ne işi var?

Allah elbette ki olmak istediği yerde. Ve sonuçta evrenin memuru değil, sırayla gezegenleri gezip peygamberlik atamaları ve diğer evrak işlerini halletmek görevi değil. Kendisi hiçbir kitapta böyle bir sorumluluğu da kabul etmiyor. Yüksek ihtimalle din işleri baydığı için, şu an rahat ve mutlu olduğu bir yerde.

Sırasıyla Kuran-ı Kerim ve İncil’i okudum, Allah’tan aldığım mesaj “ortam olursa çağırın” dır.

Bundan böyle her rakı sofrasında bildiğim sureleri okuyup, üzerine ingilizce ve türkçe olarak Allah’ı davet etmeye karar verdim. Bu da benim inançlarım çerçevesinde gerçekleştirdiğim bir ibadet olacak. Hatta bence, en gerçekçi, Allah’la en yakın mesafeden kurulabilecek samimi diyalog, rakı masasındadır. Ve müziğin sesini kısmaya gerek yoktur.

Sonuçta dünya kedilere değil, insanlara emanet edilmiş. Demek ki bize hala değer veriyor, hala ümidi kesmemiş.

Gerçekten ibadet edersek yakınlaşabiliriz. Sonra bakarsınız çıkıp gelir, bayramlarda ziyaretine gidebileceğimiz bir adresi olur.

Kim sevdiğini on değil yüz değil, binlerce yıl aramaz sormaz?

# Kocabey

*Dec 03, 2013*

Geçtiğimiz ağustos ayında Eminönü’nde dolaşırken, bir gözümle de pidecileri kolaçan ediyordum. Sokakta masaları olan Urfa’lı bir pideci gözüme çarptı, uzaktan iyi görünüyordu. Birlikte gezdiğimiz kız arkadaşım ilk kez Türkiye’ye geldiği için iyi bir pideci seçmeye çalışıyordum.

Urfalı pideciye oturduğumuzda dikkatimi çeken ilk şey, garson kıyafetleri giydirilmiş, Diyarbakır’lı 13-14 yaşında iki çocuğun çalıştırılmasıydı.

Yemeğin başından sonuna kadar, bu çocukların temizlik vb. yetişkin garsonların yapmak istemedikleri işlerdeki “beceriksizlikleri” nedeniyle edilen hakaretlere şahit oldum.

“Kendinizi ezdirmeyin” dedim dayanamayarak. Çocuk öteki garsonlar veya işyeri sahibi duyacak diye çekindi. Daha uzun konuşma şansım olsaydı, “şu emek sömürücüsü puştun cüzdanına para girsin diye bu eziyete katlanmayın” demek isterdim. Diyarbakır’lı olduklarını konuşmalarından tahmin etmiştim.

O gün aklıma, 16 yaşındayken yaşadığım bir olay geldi.

Bir teknik serviste çalışıyordum. Her sabah 9'da işyerine gidince ilk işim bisikletle fırına gidip simit almaktı; kendim için değil, dükkana sadece yiyip içmek ve kasadaki parayı almak için gelen patronun kahvaltısı için.

Bir sabah simitleri zaman kazanmak için fırından değil, dükkana yakın bi bakkaldan aldım. Sabah erkenden gelen bir üniversite öğrencisinin bilgisayarını format atmadan düzeltmemiz gerekiyordu. İşin bitmesine yakın patron servise geldi.

Müşterinin yanında, simidin neden tam istediği fırından olmadığı için biraz azarlandım. Pek sesimi çıkarmazdım o zaman, ama bilgisayarını tamir ettiğim üniversite öğrencisinin bahşiş verirkenki yüz ifadesinden ve vücut hareketlerinden, maruz kaldığım tavra karşı tepki göstermek istediğini de farketmiştim.

Birkaç hafta sonra o işi bıraktım. Zaten doğru düzgün para bile almıyordum, çalıştığım teknik servisin tercih edilme sebebi ucuz olmasıydı, Karl Marx’ın yüzyıllar önce “Anlatılan senin hikayendir” diyerek açıkladığı, işçiye ödenmeyen artı değerden kar ediyordu patronum.

Biraz daha büyüdüm, devletin bazen “örgütsel döküman” diyerek suç delili saydığı eserlerle tanıştım.

Ve biraz daha geçmişe döndüm.

Meyve ağaçlarıyla dolu dik bir tepede uzanmış, BMX bisikletimin yanında armut yiyordum. 11 yaşındaydım.

Etrafta köyün kendi sesinden başka ses yoktu. Ordan oraya zıplayan bir kuş ve çekirgeyle, kavak ağaçlarının arasından geçen, dünyalar güzeli bir derenin sesi, doğanın korosu en berrak haliyle ulaşıyordu kulaklarıma.

Köye doğru bir motorlu araç yaklaşırsa, epey uzaklardan itibaren gelir sesi. Gelen aracın otobüs mü, araba mı, bir tanıdık mı, yoksa tapu kadastrocular mı olduğunu merak edersin.

Birazdan görünen araç, aile dostumuz Kocabey’in yeni otobüsüydü. Haftasonları babamla ava giderlerdi, birinci sigarası içerdi. Silahını emanet edeceği büyük oğluna temizlemeyi öğretirdi. Kahverengi yeleğinden tükenmez kalem eksik olmazdı.

Kocabey’in köyde pek akrabası yoktu, hasımları, ve kolunda belirgin bir pala kesiği vardı.

Beyaz üzerine mavi çizgili otobüsüyle ortaya çıktığı güne dek, çiftçilikle geçinirdi.

İlk başta köy otobüsü çalıştıracağını düşünerek sevinmiştim, diğer köylerin otobüsüne binmekten kurtulurdum böylelikle.

Lakin işin gerçeği, şehirdeki bir tekstil atölyesi Kocabey’e bu otobüsü köydeki gençleri atölyeye getirip götürmesi için emanet etmişti. Kocabey’in şeker hastası olan küçük oğlu dahil, köydeki pek çok genç, sigortasız, 12 saat mesai ile çalıştırılacaktı.

Aynı köyde yaşadığımız, boş çayırlarda top oynadığımız arkadaşlarımın pek çoğu birden kayboldu, her gün atölyede çalışmaya başladılar. Okuldan çıkınca yanlarına giderdim, dikim yaptıkları güneşsiz büyük odanın sağında solunda atıştırılan katmer poşetleri olurdu, ben de atıştırırdım atölyede o sıra.

Kocabey her akşam atölyenin önünde mesainin bitmesini beklerdi birinci sigarasını içerek. Genellikle kederli olurdu. Çok sonra İzmir ve İstanbul’daki tekstil atölyelerine gidecek, kırık camı naylonla kapatılmaya çalışılmış, kış ayazının aç kalmış vahşi bir çakal gibi hiç acımadan daldığı, tek göz odalı evlerde, sanki hiç kimsenin farketmiyormuş gibi yaşayacak olan gariban çocuklarının ilk gurbet yolculuğunu başlatmıştı Kocabey.

Bir zaman sonra, böbrekleri birinci sigarasına yenildi. Öldüğünde dünya, “hızla gelişiyordu”. Gurbet yolculukları devam etti.

Köy otobüsleri, şehirler arası otobüsler, uçaklar, trenler… Bir yerlere ucuz işçi olmaya gidenlerin, iş başvurusu formlarının “Maaş Beklentisi” hanesine asgari ücretin 50 lira fazlasını yazmak için eli 10 defa gidip gelenlerin gurbet yolculuğu, daha büyük ivmelerle devam etti.

Dünya geliştikçe, göç yollarında bol miktarda arabesk dinlendi. Sabahları bir poşete katmer ve yufka koyup veren kınalı ana elleri çok özlendi.

Kerpiç evlerden, kışın içinde ısınmaya çalışırken alev alan naylon çadırlara, varoş mahallelerinin asbestli binalarına, komşu ülkenin mülteci kamplarına yolculuklar yapıldı.

Birilerinin ucuz işçisi olmak için yollara düşmek, ve hasret içinde yaşamak, özellikle son zamanlar çok normalleşti.

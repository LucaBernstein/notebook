# Gocuk

*Dec 14, 2014*

Devamsızlığım bitinceye dek -özellikle de kış aylarında ulaşım zor olduğu için- köydeki okula, geri kalan zamanda da köye en yakın kentteki okula gidiyordum.

Arkadaşlarım genelde köydeki okuldandı. Vaktimizin çoğunluğu gözümüze kestirdiğimiz erik, elma, kiraz bahçelerine girerek geçerdi.

İlkokulu bitirmeye yakın bir zaman, arkadaşlarım topluca ortadan kaybolmaya başladılar. Gizli bir soykırım vardı sanki. Hepsi birden mi tarlaya çalışmaya gidiyordu, yoksa hep bahsettikleri, İzmir’deki, İstanbul’daki akrabalarının yanına mı gitmeye başlamışlardı?

Çok geçmeden okulu bırakıp tekstil atölyesinde çalışmaya başladıklarını farkettim. Artık benim bindiğim otobüse değil, atölye vardiyalarının saatine göre çalışan otobüse biniyorlardı.

O sıra ben de okuldan çıkınca tekstil atölyesine gitmeye başladım. Sabah 8'de başlayan vardiya akşam 9'a dek sürüyordu. Köye ancak gece 10'a doğru dönebiliyorduk. Akşam yemeğini köyden getirdikleri yufka ve domates peynir üçlüsüyle, dikiş masalarının üzerinde yapıyorduk.

Şeker hastası olan bir arkadaşım da onlardan biriydi. Sadık, en yakın arkadaşlarımdan biri. Pek meyve çalmaya gitmezdik onunla hastalığından ötürü, bazen öğle yemeği yerine kuru haşhaş yediğimizi hatırlıyorum.

O da 11 yaşında başladı tekstil atölyesinde çalışmaya. En meşhur ürünleri çakma Caterpillar gocuklarıydı. El kadar çocukların çalıştırıldığı o güneş girmeyen köhne atölyeden de, ancak öyle bir başyapıt çıkabilirdi.

Köydeki hayat bitti. Tekstil atölyeleri mıknatıs gibi çekiyordu çocukları. Bir kamyon şeker pancarını iki paket şeker fiyatına ayıklamaktan iyiydi sabahtan akşama dek çakma gocuk dikmek.

Tıpkı atölyenin önündeki köy otobüsü gibi, sessizce, bazen ayakta, bazen çömelerek beklerdi Kocabey. Kederle çekerdi nefeslerini filtresiz birinci cigarasından. Sabah 8'de başlayan vardiyanın ne zaman biteceği belli olmazdı. Bazen 9, bazen 10. Patronun insafına kalmış, ne zaman paydos derse o zaman geri dönerdik köye.

Ben okula devam ettim, meslek lisesinden ve akabinde bir meslek yükseokulundan mezun oldum. Bahsettiğim arkadaşlarla düğün ve cenaze gibi olaylarda karşılaştık. Hepimiz, er veya geç, köhne, çirkin binaların şiddeti, köleciliği ve sahteciliği sakladığı kentlere göç etmiştik bir şekilde.

İzmir’e ve İstanbul’a.

19 Yaşında asgari ücretle İstanbul’daki ilk işime başladım. O zaman kaldığım evin etrafında birkaç tekstil atölyesi vardı, görmezden gelemez, vardiyalarını takip ederdim. Ne zaman baksam gece yarısına kadar ışıkları açık olurdu.

İster istemez arkadaşlarımı hatırlatırdı tekstil atölyeleri. Acaba bir çocukluk arkadaşım, o yüksek ve karanlık binaların bilmemkaçıncı katında çalışıyor muydu? Yıllar önce gizlice girdiğimiz bahçelerde erik ağaçlarına tırmandığımız bir arkadaşım, şimdi o ışıkları gece yarısına dek sönmeyen atölyelerin merdivenini mi tırmanıyordu her sabah?

Mahalle, semt, yaka, şehir değiştirdim. Üzerimdeki yük bir an olsun hafiflemedi. “Nasılsın” dan çok “varoş” “apaçi” “köylü” “çomar” diyenlerin diyarında, insanın çocukluk arkadaşlarının sigortalı olup olmadığını düşünmesi yersizlik olsa gerekti.
